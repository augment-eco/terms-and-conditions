# AUGMENT CIRCULAR -PALVELUSOPIMUS

## Sopimuksen osapuolet ja tarkoitus

Näitä ehtoja sovelletaan Augment Mobility Ab:n (virallinen osoite: Upankatu 1, 60100 Seinäjoki), ja muiden Augment-ryhmään kuuluvien yrityksien (Augment) yksityishenkilölle (Asiakas) tarjoamaan Circular-sähköpotkulauta (Circular-skuutti) palveluun. Sopimuksen saa solmia ainoastaan 18 vuotta täyttänyt henkilö, joka ei ole holhouksen alainen. Palvelua ei saa käyttää elinkeinotoiminnassa tai tulon hankkimiseksi, ja se on tarkoitettu käytettäväksi yhdessä taloudessa Suomessa.

Sopimuksen tarkoituksena on määritellä osapuolten oikeudet ja velvollisuudet koskien Augmentin tämän Sopimuksen mukaista palvelua (myöhemmin Palvelu) ja siihen sisältyvää sähköpotkulautaa (myöhemmin Circular-skuutti).

- Sopimuksen alkamiseen liittyvät ehdot (sivu 1)
- Circular-skuutin käyttöön ja sopimuksen voimassaoloaikaan liittyvät ehdot (sivu 1)
- Sopimuksen päättämiseen liittyvät ehdot (sivu 4)
- Palvelumaksuihin ja yhteystietojen ylläpitämiseen liittyvät ehdot (sivu 4)
- Muut ehdot (sivu 4)

## Sopimuksen alkamiseen liittyvät ehdot

### Sopimuksen alkaminen

Tämä Sopimus laaditaan sähköisesti. Sopimus alkaa Augmentin hyväksyttyä Asiakkaan tilauksen. Sopimus on ladattavissa sähköisessä muodossa Augmentin verkkosivuilta.

### Luottotietojen tarkistaminen

Augmentilla on oikeus tarkistaa asiakkaan luottotiedot ennen sopimuksen hyväksymistä.

### Asiakkaalle toimitettava Circular-skuutti

Augment toimittaa Asiakkaalle tehdaskorjatun Circular-skuutin minimisopimuskauden alussa. Circular-skuutti on Augmentin omaisuutta Sopimuksen voimassaoloaikana. Circular-skuuttiin ei saa tehdä teknisiä tai muita muutoksia. Circular-skuutista ei saa poistaa Augment:n logoja, maalata sitä, kiinnittää tarroja tai muutenkaan muuttaa Circular-skuuttia. Augmentilla on oikeus periä Asiakkaalta kustannukset, jotka aiheutuvat Circular-skuutin muutosten palauttamisesta alkuperäiseksi.

## Skuutin käyttöön ja sopimuksen voimassaoloaikaan liittyvät ehdot

### Circular-skuutin käyttäminen

Sähköpotkulaudat ovat Suomen tieliikennelain mukaisia ”Kevyitä sähköajoneuvoja” ja tarkoitettu käytettäväksi Suomessa kuten tieliikennelaissa on määritelty. Asiakkaan tulee varmistua, että hän ja Circular-skuutin muut käyttäjät tuntevat Circular-skuutin käyttämiseen liittyvät liikennesäännöt, ja osaavat käsitellä Circular-skuuttia kaikissa olosuhteissa aiheuttamatta vaaraa itselleen tai muille liikenteessä kulkijoille.

Asiakas vastaa siitä, että Circular-skuutti on lakien mukaisessa kunnossa ja että Circular-skuuttia käytetään lain edellyttämällä tavalla. Circular-skuuttia ei saa käyttää sääolosuhteissa, mihin se ei sovellu turvallisesti käytettäväksi.

Circular-skuuttia ei ole tarkoitettu kilpailu-, maastoajoon tai temppuiluun. Temppuiluksi katsotaan esimerkiksi eturenkaan sudittelu kaasulla, tahalliset lukkojarrutukset, yhdellä renkaalla ajaminen, keuliminen ja hyppiminen.

### Circular-skuutin rikkoutuminen

Circular-skuuttiin tulleesta viasta tai vahingosta tulee ilmoittaa asiakaspalveluun live chat:n välityksellä. Ilmoituksen jälkeen Augment lähettää asiakkaalle veloituksetta Circular-vaihtoskuutin seuraavana työpäivänä. Lähetyspäivästä laskettuna Circular-vaihtoskuutin toimitusaika on normaalisti 1-3 työpäivää. Toimitettava Circular-vaihtoskuutti voi poiketa esim. kooltaan ja renkaistukseltaan asiakkaalla aikaisemmin käytössä olleesta Circular-skuutista.

Vaihtoehtoisesti asiakas voi itse korjata rikki menneen Circular-skuutin. Tällöin toimitamme Asiakkaalle veloituksetta korjaamiseen tarvittavat varaosat.

Palvelumme kattaa:

- Kaikki viat mukaan lukien Kuluvat osat kuten renkaat, jarrut, moottori ja akku
- Normaalikäytöstä poikkeavat odottamattomat vahingot esim. Circular-skuutin rikkoutuminen törmäyksen tai kaatumisen takia. Näissä tapauksissa korvattavien vahinkojen määrä on rajoitettu maksimissaan kahteen tapaukseen vuosittain sopimuksen alusta alkaen laskettuna.

Augmentilla on oikeus periä tahallaan tai törkeästä huolimattomuudesta aiheutettujen vikojen korjaamisesta aiheutuneet kustannukset. Augment ei vastaa Asiakkaalle tai kolmansille osapuolille Circular-skuutin tai sen käytöstä aiheutuneista henkilö-, omaisuus- tai irtaimisto- tai kiinteistövahingoista. Asiakkaan tulee varmistaa, että hänellä on niiden varalta voimassa olevat vahinko-, tapaturma- ja vastuuvakuutukset.

### Rikki menneen Circular-skuutin palauttaminen

Circular-vaihtoskuutin vastaanottamisen jälkeen rikki mennyt Circular-skuutti tulee palauttaa Augmentille noudattaen asiakaspalvelun antamia ohjeita. Rikki menneen Circular-skuutin lähettäminen on veloituksetonta.

Ellei rikki mennyttä Circular-skuuttia palauteta viikon kuluessa Circular-vaihtoskuutin vastaanottamisesta, Augmentilla on oikeus veloittaa kultakin alkavalta viikolta 12,50 € viivästymismaksu.

### Circular-skuutin akku ja sen lataaminen

Ohjeet akun lataamiseksi ja säilyttämiseksi löytyvät Circular-skuutin käyttöohjeesta. Circular-skuutin akku tulee ladata vähintään 2 kuukauden välein. Jos akussa on fyysisiä vaurioita, akku kuumentuu tavallista enemmän, akku pitää omituista ääntä tai vuotaa, sitä ei saa ladata tai käyttää.

Jos akun enimmäiskapasiteetti laskee alle 70 prosenttiin uuden akun kapasiteetista, Augment vaihtaa akun veloituksetta. Augmentilla ei ole velvollisuutta vaihtaa akkua, mikäli sitä ei ole säilytetty tai ladattu ohjeiden mukaisesti.

### Varastettu Circular-skuutti, Circular-skuuttiin kohdistuva ilkivalta, Circular-skuutin muu menettäminen

Mikäli Circular-skuutti varastetaan tai se katoaa tai joutuu ilkivallan kohteeksi, asiasta tulee ilmoittaa 48 tunnin kuluessa Poliisille ja Augmentille asiakaspalvelun live chat:n välityksellä.

Augmentilta on saatavana lisämaksullinen Varkausturva-lisäpalvelu varkauksien varalle. Ellei Varkausturva-lisäpalvelu ole käytössä, veloitamme varastetusta Circular skuutista 250 € ilman akkua, 360Wh akun kanssa 350 € ja isompien akkujen kanssa 450 €. Maksun suorittamisen jälkeen toimitamme Asiakkaalle veloituksetta Circular-vaihtoskuutin. Varkaus, katoaminen tai ilkivalta ei päätä tätä sopimusta.

### Toiminta onnettomuustilanteissa

Liikenneonnettomuudet, joissa on osallisena 3. osapuolia, tulee ilmoittaa poliisille ja Augmentille 48 tunnin sisällä.

### Sopimuksen voimassaoloaika

Sopimusaika on vähintään 3, 6, 12 tai 24 kuukautta sopimuksen alkamisesta. Ensimmäiset 3, 6, 12 tai 24 kk sopimus on voimassa määräaikaisena eikä se ole irtisanottavissa (jäljempänä minimisopimuskausi). Tämän jälkeen sopimus jatkuu toistaiseksi voimassa olevana 30 päivän irtisanomisajalla.

## Sopimuksen päättämiseen liittyvät ehdot

### Sopimuksen irtisanominen

Asiakkaalla on oikeus irtisanoa sopimus minimisopimuskauden päättyessä toimittamalla irtisanomisilmoitus Augmentin asiakaspalveluun ennen minimisopimuskauden päättymistä.

Augmentilla on minimisopimuskauden jälkeen oikeus irtisanoa sopimus 30 päivän irtisanomisajalla.

### Skuutin palauttaminen sopimuksen päättyessä

Sopimuksen päättyessä Circular-skuutti tulee palauttaa Augmentille asiakaspalvelun ohjeita noudattaen. Skuutin palauttaminen on veloituksetonta.

### Etämyynnin peruutusoikeus

Asiakkaalla on kuluttajansuojalain mukainen oikeus peruuttaa etämyynnissä tehty sopimus viimeistään 14 päivän kuluessa sopimuksen tekemisestä. Sopimuksen peruuttamisesta tulee ilmoittaa Augmentille toimittamalla liitteenä oleva Peruutuslomake täytettynä Asiakaspalvelulle.

Circular-skuutin pakkauksen saa avata tutustuakseen rauhassa sen sisältöön. Sopimuksen peruuttamisen jälkeen Circular-skuutti tulee lähettää Augmentille alkuperäisessä kunnossa viikon kuluessa Asiakaspalvelulta saatavia ohjeita noudattaen.

Mikäli Circular-skuutti on otettu käyttöön peruutusaikana ja Sopimus perutaan, Augmentilla on oikeus veloittaa Circular-skuutin arvon alentumisesta. Jos palautettu Circular-skuutti on myyntikelvoton, Augmentilla on oikeus veloittaa Asiakkaalta koko Circular-skuutin arvoa vastaava summa.

<div class="page"/>

## Palvelumaksuihin ja yhteystietojen ylläpitämiseen liittyvät ehdot

### Palvelumaksut

Sopimuksen mukaiset Palvelumaksut veloitetaan etukäteen kuukausittain. Asiakkaan tulee varmistaa, että käytettävällä maksukortilla tai pankkitilillä on riittävästi katetta maksujen suorittamiseen.

Palvelumaksun eräpäivä määräytyy tilauspäivän mukaan. Eräpäivää voi siirtää olemalla yhteydessä asiakaspalveluun. Koska kalenterikuukausien pituus vaihtelee, kuukausiveloituksien eräpäivä voi vaihdella kuukausien välillä muutamalla päivällä.

Tämän Sopimuksen alaiset saatavat on pantattu Danske Bank AB:n (myöhemmin pantinsaaja) hyväksi. Kukaan muu kuin pantinsaaja ei saa tehdä muutoksia maksuohjeisiin.

### Maksutietojen ylläpitäminen

Mikäli käytetyn maksukortin / pankkitilin tiedot muuttuvat, uudet tiedot tulee päivittää Augmentin itsepalvelusivuston kautta ennen seuraavan palvelumaksun erääntymistä.

Maksukortti- ja muut maksuvälinetiedot tallennetaan vahvasti salattuina käyttämiemme maksun välittäjien (Adyen / Stripe) tietokantaan.

## Muut ehdot

### Palvelun käytön sulkeminen ja rajoittaminen

Augmentilla on velvollisuus pyynnöstä sulkea, rajoittaa tai estää palvelun käyttö, jos Asiakas tai toimivaltainen viranomainen kuten Poliisi tai vakuutusyhtiö niin vaatii.

Augmentilla on alla mainituissa tilanteissa oikeus pyytää asiakkaalta ylimääräinen ennakko- / takuumaksu, sulkea palvelu ja/tai rajoittaa Circular-skuutin käyttöä. Sulkemisella tarkoitetaan kaikkien palveluiden estämistä. Käytön rajoittamisella tarkoitetaan yhden tai useamman palvelun käytön estämistä osittain tai kokonaan.

Augmentilla on oikeus rajoittaa Circular-skuutin käyttöä, mikäli asiakkaalla on erääntyneitä palvelumaksuja, Circular-skuutti on varastettu, kadonnut tai sitä on oikeudettomasti käytetty taikka se on oikeudettomasti toisen hallussa. Circular-skuutin käyttöä voidaan rajoittaa esimerkiksi siten, että Asiakas voi ajaa vain kävelyvauhtia tai määritellyillä alueilla.

Augmentilla on oikeus sulkea Palvelu kokonaan tai osaksi, jos

- Erääntynyttä maksua ei ole maksettu viikon (1) kuluessa maksukehotuksen lähettämisestä,
- Se on tarpeen väärinkäytösten tai vahinkojen estämiseksi,
- Asiakas on asetettu konkurssiin tai viranomainen on todennut asiakkaan muutoin maksukyvyttömäksi,
- Kehotuksesta huolimatta muita kuin maksuja koskevia sopimuksen mukaisia velvollisuuksia ei ole noudatettu.

Augment ei sulje tai rajoita palvelun käyttöä maksujen laiminlyönnin vuoksi, jos maksun laiminlyönnin voidaan osoittaa johtuvan yllättävästä sairaudesta, tai muusta siihen verrattavasta, asiakkaasta riippumattomasta syystä, ja erääntynyt maksu maksetaan yhden (1) kuukauden kuluessa maksukehotuksen lähettämisestä, tai laskusta on tehty perusteltu laskuhuomautus, ja riidaton osa maksusta on maksettu määräaikana.

### Palveluun liittyvät ilmoitukset

Asiakkaan tulee huolehtia siitä, että Augmentilla on hänen kulloinkin ajan tasalla olevat yhteystiedot.

Augment lähettää sopimukseen liittyvät ilmoitukset kuten tiedon viivästyneistä maksuista tai palvelumuutoksista sähköisesti ilmoitettuun sähköpostiosoitteeseen tai matkaviestinliittymänumeroon.

### Palvelun tai sopimusehtojen muutos

Palvelun ja sen ominaisuudet tai sovellettavat ehdot voivat muuttua. Asiakkaalla on oikeus irtisanoa sopimus päättyväksi kuukauden kuluessa saatuaan tiedon olennaisesta palvelua koskevasta muutoksesta.

Augment ilmoittaa olennaisista palvelun sisällön muutoksista viimeistään kuukautta ennen muutosta asiakkaan Augmentille antamaan sähköpostiosoitteeseen. Palveluun sovelletaan uusia sopimusehtoja niiden voimaantulosta alkaen.

Jos muutos perustuu lainsäädännön muutokseen tai viranomaisen päätökseen, Augmentilla on oikeus toteuttaa muutos siitä päivästä lähtien, kun lain muutos tai viranomaisen päätös tulee voimaan.

### Aineettomat oikeudet

Augmentin palveluihin ja tuotteisiin liittyvät aineettomat oikeudet kuten tekijänoikeudet, tuotemerkit ja patentit kuuluvat Augmentille tai kolmannelle taholle. Augment myöntää rajoitetun käyttöoikeuden sopimuksen voimassaoloajaksi sopimuksen mukaiseen palveluun sekä sopimuksen perusteella toimitettujen ohjelmistojen konekielisiin versioihin ja asiakirjoihin.

Palvelua ja sen yhteydessä käyttöoikeuksin luovutettuja laitteistoja, ohjelmistoja, asiakirjoja ja muuta aineistoa on käytettävä Augmentin tai kolmannen tahon, kuten ohjelmiston omistajan, antamien ohjeiden mukaisesti ja vain sovittuun tarkoitukseen.

Käyttöoikeuden päättyessä Augment voi pyytää asiakasta palauttamaan tai hävittämään tämän muun aineiston ohjekirjat, muut asiakirjat tai ohjelmistot.

### Ylivoimainen este

Kumpikaan osapuoli ei vastaa sopimus- tai korvausvelvoitteestaan siltä osin kuin sopimuksen noudattamista rajoittaa, estää tai viivästyttää ylivoimainen este.

Ylivoimaisella esteellä tarkoitetaan seikkaa, jota osapuoli ei kohtuudella ole voinut ottaa lukuun sopimusta tehtäessä ja joka on osapuolesta riippumaton. Tällainen seikka voi olla esimerkiksi poikkeuksellisista sääolosuhteista johtuvat olosuhteet, kansallinen poikkeustila, työselkkaus, luonnonmullistus, energiajakelun keskeytys, maksuliikenteen keskeytys, lainsäännös tai viranomaismääräys tai -päätös, ulkopuolisen aiheuttama kaivuu-, laite- tai vastaava vahinko sekä edellä mainituista seikoista johtuvat Augmentin alihankkijan tai toimittajan toimitusvirheet.

Jos sopimuksen täyttäminen estyy tai viivästyy ylivoimaisen esteen vuoksi, velvoitteen täyttämisaikaa jatketaan sen verran kuin olosuhteet huomioon ottaen on pidettävä kohtuullisena.

<div class="page"/>

### Henkilötietojen käsittely, evästeet

Augment käsittelee henkilötietoja soveltuvan tietosuojalainsäädännön mukaisesti. Tarkemmat tiedot henkilötietojen käsittelystä ja evästeiden on Augmentin tietosuojasopimuksessa, joka löytyy Augmentin nettisivuilta.

### Vastuunrajoitus

Augment ei ole vastuussa mistään aiheuttamastaan välillisestä tai epäsuorasta vahingosta, ellei Augment ole aiheuttanut sitä tahallisesti tai törkeän tuottamuksellisesti.

### Sopimuskieli

Tämän Sopimuksen ensisijainen sopimuskieli on suomi. Mahdollisissa ristiriitatilanteissa eri kieliversioiden välillä suomenkielinen versio on määräävä.

### Erimielisyydet

Erimielisyydet tulee pyrkiä ratkaisemaan osapuolten välisin neuvotteluin. Sinulla on oikeus nostaa kanne Augmentia vastaan Suomessa sijaitsevan kotipaikkasi käräjäoikeudessa. Jos erimielisyyden ratkaisemiseen ei ole muutoin toimivaltaista tuomioistuinta, sopimusta koskevat riitaisuudet käsitellään Seinäjoen käräjäoikeudessa.

Asiakkaalla on oikeus saattaa sopimusta koskeva erimielisyys käsiteltäväksi Kuluttajariitalautakuntaan, jonka päätökset ovat luonteeltaan suosituksia.

### Sopimusehtojen voimassaolo

Nämä Augmentin Circular-palvelusopimusehdot ovat voimassa Suomessa 12.8.2024 alkaen toistaiseksi.

<div class="page"/>

### Määritelmät

- Augment – Augment Mobility Ab (tai Augment Mobility Ab:n kanssa samaan yritysryhmään kuuluva yritys)
- Circular-skuutti – Palveluun kuuluva Augmentin sähköpotkulauta
- Sopimus – Tämä sopimus
- Palveluehdot – Tämän Sopimuksen ehdot
- Palvelumaksu – Tähän Sopimukseen liittyvät käyttöveloitukset, jotka veloitetaan 1kk, 3kk tai 24 kk välein
- Minimisopimuskausi – Sopimusaika, minkä ajan Sopimus on voimassa määräaikaisena ja jonka jälkeen Sopimus jatkuu toistaiseksi voimassa olevana, ellet ole irtisanonut sitä Sopimuksen ehtojen mukaisesti ennen määräajan päättymistä
- Asiakas – asiakas, joka solmii palvelusopimuksen Augmentin kanssa. Tämän Sopimuksen osapuolena olet vastuussa Skuutista, Palvelumaksuista ja Käytöstä.
- Asiakaspalvelu – Augmentin asiakaspalvelu
- Circular-vaihtoskuutti – Sinulla käytössä ollutta Circular-skuuttia olennaisilta ominaisuuksiltaan vastaava Augmentin korjaama ja tarkistama vaihtolaite. Circular-vaihtoskuuteissa voi olla käytön jälkiä.
- Pantinsaaja – Danske Bank AB
- Peruutusoikeus – Lakisääteinen oikeus irtisanoa tämä sopimus kuluttajansuojalain (38/1978) etämyyntiä koskevien säännösten mukaisesti 14 päivän sisällä tilauksesta
- Lisäpalvelut – Tähän sopimukseen erikseen tarjottavat palvelut, jotka edellyttävät tämän Sopimuksen voimassaoloa
- Kuluvat osat – Circular-skuutin käytön yhteydessä normaalisti kuluvat osat kuten renkaat ja jarrupalat
- Vika – Circular-skuuttiin normaalissa käytössä tuleva odottamaton ongelma, joka estää Circular-skuutin käyttämistä tai rajoittaa sitä.
- Vahinko – Käyttäjästä tai olosuhteista aiheutuva Circular-skuutin odottamaton vikaantuminen normaalin käytön ulkopuolella esim. kaatuminen, törmääminen tai kastuminen

<div class="page"/>

### Etämyynnin peruutuslomake

Täytä lomake ja pakkaa mukaan palautuspakettiin, jotta peruutuksesi ja palautuksesi voidaan käsitellä. Täytä sopimusta koskevat kohdat erityisen huolellisesti.

Nimi:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Tilauksen yhteydessä käytetty sähköpostiosoite:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Katuosoite:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Puhelinnumero:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Peruutuksen päivämäärä:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

Ostin palautettavan tuotteen:  Netistä  Tilasin puhelimitse  Minulle soitettiin

Palautuksen syy:

 Tuote/palvelu ei vastannut odotuksiani, koska<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 Tuote/palvelu ei vastannut myyjän kanssa sovittua, koska<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 Minulla ei ole käyttöä tuotteelle/palvelulle, koska<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 Tuotteen/palvelun käyttöönotto ei onnistunut, koska<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_

 Muu syy:<br>\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_
